İsterler dokümanı, bir sistem veya ürünün sahip olması gereken özellikleri ve işlevleri tanımlayarak projenin başarıyla tamamlanması için sistemin gereksinimlerini belirten belgedir. Projelerde başarısızlığa neden olan faktörler incelendiğinde, eksik veya belirsiz isterlerin proje başarısını düşüren önemli bir etken olduğu görülmektedir. İsterlerin yetersiz ve belirsiz olması, projenin ilerleyen aşamalarında ciddi sorunlara yol açabilmektedir. Bu nedenle, isterler dokümanının kalitesini artırmak, proje başarısını doğrudan etkileyen bir faktör olarak karşımıza çıkmaktadır. Çalışmada, projelerin başarısında önemli bir rol oynayan isterler dokümanları, uluslararası standartlara göre belirlenen kriterlere göre yapay zeka tabanlı sistem tarafından kontrol edilmektedir. Kontrol edilen dokümanda tespit edilen hatalar için kullanıcıya geri bildirim sağlanmaktadır. Çalışmanın amacı, projenin başarıyla tamamlanabilmesi için kritik olan isterler dokümanlarının kalitesini artırmak, halihazırda insan gücüyle yürütülen doküman kontrol aşamasının otomasyon ile yürütülerek hata oranının azaltılmasını sağlamaktır. Çalışma kapsamında, cümlelerin analiz edilme aşamasında NLP (Doğal Dil İşleme) kütüphaneleri kullanılmıştır. Tezde geliştirilen sistem, uluslararası standartlara göre belirlenmiş kriterlere uygun olarak çalışmaktadır. Yapılan testler sonucunda sistemin belirlenen kriterlere uygun olarak çalıştığı ve kullanıcı tarafından girilen cümleleri başarılı bir şekilde analiz ettiği gözlemlenmiştir.
